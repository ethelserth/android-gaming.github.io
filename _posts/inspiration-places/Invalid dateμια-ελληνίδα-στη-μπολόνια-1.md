---
title: 'Μια Ελληνίδα στη Μπολόνια #1'
date: 2018-02-23 07:10:00
categories:
  - inspiration-places
tags:
  - traveling
  - Italy
layout: post
description: >-
  Buongiorno μαναράκια, σε αυτό το άρθρο σας έχω τις εντυπώσεις μου από τη
  Μπολόνια, μία πόλη στη Βόρεια Ιταλία την οποία είχα την τύχη να επισκεφτώ τον
  Ιανουάριο που μας πέρασε. Θα το χωρίσω σε δύο μέρη γιατί αλλιώς το άρθρο θα
  βγει τεράστιο και πάλι θα με κατηγορείτε ότι φλυαρώ (και δίκιο θα 'χετε εδώ
  που τα λέμε).
author:
  - name
---

![](/uploads/versions/traveling---x----480-318x---.jpg)Buongiorno μαναράκια, σε αυτό το άρθρο σας έχω τις εντυπώσεις μου από τη Μπολόνια, μία πόλη στη Βόρεια Ιταλία την οποία είχα την τύχη να επισκεφτώ τον Ιανουάριο που μας πέρασε. Θα το χωρίσω σε δύο μέρη γιατί αλλιώς το άρθρο θα βγει τεράστιο και πάλι θα με κατηγορείτε ότι φλυαρώ (και δίκιο θα 'χετε εδώ που τα λέμε). Η Μπολόνια αλλιώς λεγόταν ''La Dotta'' δηλαδή ''Η Μορφωμένη'' χάριν του Πανεπιστημίου της, που είναι το παλαιότερο στην Ευρώπη, ''La Grassa'' δηλαδή η παχιά χάριν της πλούσιας κουζίνας της ή ''La Rossa'' δηλαδή η κόκκινη λόγω του χρώματος των στεγών της και όχι μόνο καθότι θεωρείται ιστορικό προπύργιο της Αριστεράς (αμέ, τι;). Επίσης, είναι πολύ γνωστή για τους δύο πύργους της, πίσω από τους οποίους υπάρχει μια πολύ πιασάρικη ιστορία.

**Μ' αεροπλάνα και βαπόρια**

Πήγαμε φυσικά με αεροπλάνο, συγκεκριμένα με την Rayanair. Μας βγήκε 50€ πήγαινε έλα (τίποτα δηλαδή). Μαναράκια να έχετε υπόψη σας ότι η Rayanair βγάζει συνέχεια προσφορές για Μπολόνια και μπορείτε να βρείτε σε εξαιρετικά χαμηλές τιμές. Η πτήση μας ήταν περίπου 2 ώρες και πολύ όμορφη γιατί από το παράθυρο βλέπαμε τα χιονισμένα βουνά και τις πλαγιές. Αυτό που αξίζει να αναφέρω εδώ είναι μία κωμική λεπτομέρεια. Στον έλεγχο, στο αεροδρόμιο της Μπολόνια με βάλανε να βγάλω τα παπούτσια μου (φορούσα μπότες, ένεκα τη θερμοκρασίας και της εποχής) και ήμουν για δύο ολόκληρα λεπτά ξυπόλητη περιμένοντας τα παπούτσια μου να περάσουν τον έλεγχο.. Όχι καταλαβαίνετε το δράμα μου; Υπάρχει λεωφορείο που συνδέει το αεροδρόμιο με το ιστορικό κέντρο της πόλης (6€ είναι η τιμή του εισιτηρίου). Οπότε πήραμε το λεωφορείο για να φτάσουμε στο κέντρο όπου βρίσκονταν το ξενοδοχείο μας.

<br>**Που μείναμε**

Ψάχνοντας στο Booking για ξενοδοχείο ένα βράδυ, έπεσε το μάτι μου τυχαία σε μία προσφορά (γιατί έτυχε να είμαστε και σε low badget). Η προσφορά αυτή λοιπόν ήταν στα 165€ για 3 διανυκτερεύσεις (σκεφτείτε ότι μας έβγαινε 55€ τη βραδιά) και ήμασταν 2 άτομα οπότε η τιμή ήταν τέλεια. Τελικά μας βγήκε 178 λόγω του φόρου που πληρώνεις (2 € το άτομο νομίζω για κάθε βραδιά) αλλά και πάλι ήταν πολύ οικονομικά. Σημειωτέον ότι όταν ψάχνετε στο Booking θα κοιτάτε πάντα το μέρος στο οποίο θέλετε να μείνετε. Αυτό εξαρτάται από το αν διαθέτετε δικό σας όχημα, αν έχετε σκοπό να νοικιάσετε κάποιο, ή αν θέλετε να είστε σαν την Έμιλυ με τα πόδια και το σελφοκόνταρο ανα χείρας. Το ξενοδοχείο που πήγαμε λέγεται B & B Andriano και βρίσκεται κοντά στο κέντρο της πόλης στην οδό Via De Mille 10. Σε 10 λεπτά ήμασταν στο κεντρικότατο σημείο της πόλης την πλατεία Piazza Maggiore. Εξαιρετικότατο ξενοδοχείο, πολύ καθαρό δωμάτιο, με πολύ μεγάλο και άνετο κρεβάτι και το σημαντικότερο;; : πραγματικά καθαρό μπάνιο ανακαινισμένο. Το δωμάτιο ήταν μέσα σε διαμέρισμα με άλλο ένα δωμάτιο και κουζίνα στην οποία υπήρχε εσπρεσιέρα, εμφιαλωμένο νερό και μπισκότα και στην οποία πηγαίναμε για το πρωϊνό μας. Το πρωϊνό περιελάμβανε ένα κρουασάν και εσπρέσο ή χυμό. Ναι, ομολογουμένως όχι και τόσο πλούσιο αλλά μια χαρά για να ξεκινήσεις τη μέρα σου και για τα λεφτά που δώσαμε. Μπορείτε θεωρητικά να βρείτε και πιο φθηνά δωμάτια απλά εγώ έψαχνα το value for money που να συνδυάζει και ποιότητα αλλά και καλή τιμή. Και φυσικά έβαλα ένα τεράστιο χι σε κοινόχρηστο μπάνιο καθαρά λόγω ευχρηστίας και χρόνιας μικροβιοφοβίας.

**Τι είδαμε**

Το ιστορικό κέντρο της πόλης που είναι το μεγαλύτερο μεσαιωνικό ιστορικό κέντρο στην Ευρώπη μετά από αυτό της Βενετίας είναι πανέμορφο. Τα κτήρια είναι όλα καλοδιατηρημένα έχοντας παράλληλα την αισθητική εκείνης της εποχής. Περπατάς και νομίζεις ότι είσαι σε παραμύθι. Και το καλύτερο; Κάθε Σαββατοκύριακο το κέντρο της πόλης γίνεται πεζόδρομος καθότι απαγορεύονται τα αυτοκίνητα. Μπορείς λοιπόν να περπατήσεις άφοβα και να πας και με το ρυθμό που θέλεις χωρίς άγχος και απολαμβάνοντας και τη μουσική που έρχεται από τους μουσικούς του δρόμου. Η κεντρική πλατεία, η Piazza Maggiore, είναι ένα κόσμημα. Αλλά επειδή δε θέλω να σας ξεπετάξω τα αξιοθέατα σε δέκα γραμμές, και θέλω να σας πω πολλά σε αυτό το κομμάτι, θα σας κάνω ένα δεύτερο μέρος με τα αξιοθέατα της πόλης, τα μουσεία, το φαγητό αλλά και με μυστικά σημεία που αξίζει να επισκεφτείτε.

Stay tuned λοιπόν για το μέρος #2 που θα σας τα γράφω όλα όσα πρέπει να δείτε με κάθε λεπτομέρεια!,

Amo Bologna et amo la patata!,

Σας φιλώ,

Emily In Black