---
title: Brexit
date: 2016-06-24 00:00:00 Z
categories:
- Inspiration
layout: post
description: Η επόμενη μέρα του δημοψηφίσματος που ταρακούνησε την γηραιά Αλβιώνα;
comments: true
---

Οι Κινέζοι έχουν ένα αρχαίο ρητό που χρησιμοποιείται σαν ευχή, αλλά και σαν κατάρα. **Είθε να ζήσεις ενδιαφέροντες καιρούς λέγαν**, από τη μια σαν ευχή, καθώς το να ζει κανείς σε χρόνια γεμάτα από ενδιαφέροντα ιστορικά γεγονότα προσφέρει στο άτομο ευκαιρίες να διαμορφώσει ( ή να αλλάξει )τον κόσμο· ταιριαστή εδώ είναι και η φράση ενός άλλου κινέζου, του Μάο Τσε Τουγκ **μεγάλη αναταραχή, θαυμάσια κατάσταση**. Από την άλλη το παραπάνω ρητό αποτελεί και κατάρα, καθώς εποχές γεμάτες αναταραχές και αλλαγές, έχουν συνήθως αρνητικές συνέπειες για τον απλό λαό. Ο κόσμος μας και ιδιαίτερα η Δύση, μετά την ιδιόμορφη Pax Americana των μεταψυχροπολεμικών χρόνων και ποιο συγκεκριμένα, μετά την χρηματιστηριακή κρίση του 2008, αναμφίβολα διανύει ενδιαφέροντα χρόνια, κάτι που επιβεβαιώθηκε για άλλη μια φορά στις 23 Ιουνίου του 2016, μια μέρα που την ώρα που γράφεται το κείμενο αυτό, οι συνέπειες της για τον κόσμο δεν έχουν γίνει ακόμη πλήρως κατανοητές.

Στις 23 του Ιούνι, ο λαός του Ηνωμένου Βασιλείου κλήθηκε να συμμετάσχει σε δημοψήφισμα, για την παραμονή ή όχι, της χώρας τους, στην Ευρωπαϊκή Ένωση. Κόντρα σε όλες της προβλέψεις, τα ξημερώματα της επόμενης μέρας και ενώ η καταμέτρηση έφτανε στο τέλος της, η Μεγάλη Βρετανία, έγινε η πρώτη χώρα που αποχώρησε\* από την ΕΕ, ο κόσμος βυθίστηκε στο χάος και την αβεβαιότητα, ενώ οι πολιτικοί για δεύτερη φορά σε ένα χρόνο, έμαθαν με τον δύσκολο τρόπο να φοβούνται τα δημοψηφίσματα. Λίγο μετά από την ανακοίνωση των αποτελεσμάτων, τα μεγάλα χρηματιστήρια της Ανατολής, που ήταν ανοικτά εκείνες τις ώρες, σημείωσαν κάθετη πτώση, λίγες ώρες μετά ακολούθησαν, με το που άνοιγαν τα Ευρωπαϊκά, ενώ οι ίδιοι οι Βρετανοί είδαν, την αξία της στερλίνας να πέφτει στα επίπεδα που είχε το 1985. Οι πολιτικές αντιδράσεις όμως δεν ήταν λιγότερο θυελλώδεις, καθώς σε μια Ευρώπη ταλαιπωρημένη από την οικονομική και την προσφυγική κρίση και διαβρωμένη από τον Ευρωσκεπτικισμό και την ακροδεξιά, υπήρξαν πολλοί που έσπευσαν να εκμεταλλευτούν το παράδειγμα της Βρετανίας. Στην Ολλανδία την Γαλλία και Ιταλία ευρωσκεπτικιστές και ακροδεξιοί-εθνικιστές, ζήτησαν με την σειρά τους δημοψηφίσματα για την ευρωπαϊκή πορεία των χωρών τους προσθέτοντας μερικούς ακόμη τριγμούς στο ευρωπαϊκό οικοδόμημα.

Αλλά αν το μέλλον της Ευρωπαϊκής Ένωσης μοιάζει αβέβαιο, τότε το μέλλον του Ηνωμένου Βασιλείου είναι τουλάχιστον σκοτεινό. Η Σκωτία, δύο χρόνια μετά το δικό τους δημοψήφισμα για παραμονή ή όχι στο Ηνωμένο Βασίλειο, επαναφέρει το θέμα της απόσχισης μετά από το Brexit, ενώ ερωτήματα προκύπτουν για την στάση της Βόρειας Ιρλανδίας και του Γιβραλτάρ. Σημειώνεται ότι στις τρεις παραπάνω χώρες, επικράτησε το Bremain, δηλαδή η παραμονή στην ένωση. Όσο για την κεντρική πολιτική σκηνή της Βρετανίας, ο Ντέιβιντ Κάμερον, προανήγγειλε την παραίτηση του τον ερχόμενο Οκτώβρη, δηλώνοντας ότι ο διάδοχός του θα είναι αυτός που θα οδηγήσει την χώρα εκτός ΕΕ, εφαρμόζοντας το περίφημο άρθρο 50, δηλαδή το άρθρο που προβλέπει τη διαδικασία αποχώρηση ενός κράτους μέλους.

Ενδιαφέροντες μέρες σίγουρα, αλλά ποίο πολύ μοιάζει να είναι κατάρα παρά ευτύχημα. Η Ενωμένη Ευρώπη βυθίζεται στον εθνικισμό, τον ρατσισμό και την ξενοφοβία, θυμίζοντας όλο και περισσότερο την Ευρώπη του Μεσοπολέμου, ενώ η οικονομική κρίση, που δεν φαίνεται να τελειώνει σύντομα και σίγουρα όχι όσο συνεχίζονται οι νεοφιλελεύθερες πολιτικές της λιτότητας, καθώς και η προσφυγική κρίση που έχει πάρει τεράστιες διαστάσεις τα τελευταία δύο χρόνια, μόνο λάδι ρίχνουν στην φωτιά. Αντί οι Ευρωπαίοι να κάνουν την αυτοκριτική τους και να βρουν σε ποιο σημείο το όραμα μιας Ευρωπαϊκής οικογένειας απέτυχε και να εξετάσουν πως η Ευρώπη των λαών έγινε Ευρώπη των αγορών, αναλώνονται σε ανούσιες συζητήσεις που το μόνο που καταφέρουν είναι να κρύψουν την δική τους γύμνια. Χαρακτηριστικό το παράδειγμα υποστηρικτών του Bremain, που ποινικοποιούν και μειώνουν την ψήφο ατόμων στην τρίτη ηλικία, επειδή σε μεγάλο ποσοστό ψήφισαν Brexit. Ιδικά εγχώρια, η άποψη αυτή αναπαράχθηκε από άτομα που στο παρελθόν στοχοποίησαν την ψήφο των νέων όταν διαφοροποιούταν από την δικιά τους, οπότε τελικά το πρόβλημα για αυτούς είναι μάλλον η δημοκρατία.

Θα περάσει αρκετός καιρός μέχρι να αποκαλυφθεί το σύνολο των συνεπειών του Δημοψηφίσματος αυτού. Το σίγουρο είναι η Ευρώπη και ίσως και ο κόσμος δεν θα είναι ξανά ίδιος.

Ενδιαφέροντες καιροί, πράγματι.