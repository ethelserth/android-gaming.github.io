---
title: 'Μια Ελληνίδα στη Μπολόνια #2'
date: 2017-03-06 00:00:00 Z
categories:
- inspiration-places
tags:
- Italy
- traveling
layout: post
description: 'Μαναράκια αυτό το άρθρο αποτελεί συνέχεια αυτού του άρθρου (Μια Ελληνίδα
  στη Μπολόνια #1). Αφού λοιπόν στο πρώτο μέρος σας ανέλυσα πως πήγαμε, που μείναμε
  και περιληπτικά τι είδαμε σε αυτό το μέρος θα σας μιλήσω για τα αξιοθέατα, για μέρη
  που αξίζει να πάτε αν ας βγάλει ο δρόμος κατά ''κει, αλλά και για φαγητό και ψώνια
  στην πόλη.'
author:
- name
---

**Τι είδαμε**

Να ξεκινήσω από τα βασικά μαναράκια μου. Δεν υπάρχει περίπτωση να πας στη Μπολόνια και να μην πιεις καφέ στην Piazza Maggiore που είναι η κεντρική πλατεία της πόλης, η οποία σχεδόν πάντα είναι γεμάτη με κόσμο. Περιτριγυρίζεται από επιβλητικότατα κτήρια που σε κάνουν να νιώθεις σαν να είσαι σε παραμύθι. Υπάρχει το Palazzo dei Banchi, Basilika di San Petronio που είναι μια καθολική εκκλησία με τα όλα της και αξίζει να την επισκεφθείτε, το Palazzo dei Notai και D' Accursio, το οποίο είναι μουσείο τώρα. Σε όλα αυτά γίνονται συνέχεια εκθέσεις ζωγραφικής, εικαστικά δρώμενα και πολιτιστικές δράσεις. Είναι ανοιχτά από το πρωί έως το βράδυ και συνήθως γεμάτα με κόσμο. Ίσως το πιο εντυπωσιακό από όλα σε αυτή την πλατεία είναι το συντριβάνι του Ποσειδώνα, το οποίο όταν πήγαμε εμείς ήταν περίκλειστο και γινόντουσαν έργα για τη συντήρηση του. Ξέρω, ατυχία, αλλά τουλάχιστον μπορούσες να μπεις και να το δεις. Συγκεκριμένα, υπογράψαμε υπεύθυνες δηλώσεις ότι σε περίπτωση ατυχήματος (αν μας πέσει ο Ποσειδώνας στο κεφάλι δηλαδή και τα κακαρώσουμε) η ευθύνη είναι δικιά μας. Λίγο creepy, λίγο σκιαχτικό, αλλά δε γινόταν να φύγω απ΄τη Μπολόνια χωρίς να το δω. Προχωρώντας βρίσκουμε τους δύο Πύργους των ευγενών Gariselda και Asinelli, επίσης πολύ must για όλους όσοι είστε φιτ και θέλετε να ανεβείτε 500 σκαλιά σε μια στριφογυριστή, ξύλινη σκάλα. Το πιασάρικο εδώ είναι ότι οι συγκεκριμένοι Πύργοι έγιναν τόσο ψηλοί χάριν της διαμάχης των δύο αδερφών για το ποιος θα χτίσει τον ψηλότερο. Μπορείτε να ανεβείτε στον πιο ψηλό και να απολαύσετε. Μην πάτε αν έχετε σεισμοφοβία, υψοφοβία και κλειστοφοβία. Αν δεν έχετε τίποτα από αυτά αξίζει να πάτε, ειδικά αν έχετε κι εσείς μούρλα με τη φωτοραφία. Το αντίτιμο είναι 3€ (εμ πληρώνεις εμ δεν έχει ασανσέρ και σου βγαίνει η γλώσσα-μα είναι πράγματα αυτά). Μία ακόμα πολύ όμορφη και ήσυχη γωνιά που υπάρχει είναι το Centro San Domeniko που έχει και τη Βασιλική του Αγίου Δομηνίκου. Πήγαμε και στο Μουσείο Ιστορίας το οποίο δε μου έκανε καθόλου καλή εντύπωση. Παρότι ήταν περιποιημένο, δεν είχε τόσα εκθέματα όσο βιντεοπαρουσιάσεις και τα λοιπά. Πληρώσαμε 11€ γενική είσοδο και δεν υπήρχε καμία έκπτωση σε φοιτητές από κράτη της Ευρωπαϊκής Ένωσης όπως συμβαίνει σε πολλά άλλα. Τέλος, το μοναδικό κανάλι στην πόλη (Finestra sui canal) είναι πάρα πολύ όμορφο και πολύ ρομαντικό να πάτε αν είστε με το έτερον ήμισυ.

![](/uploads/versions/bologna2---x----480-360x---.jpg)

**Τι φάγαμε**

Αρχικά πήγαμε στο φημισμένο ως το καλύτερο της πόλης κατάστημα για μακαρονάδες Osteria Del' Orsa στο οποίο είχε και ουρά αναμονής. Δεν τρελαθήκαμε. Εγώ πήρα την κλασσική μπολονέζ- γιατί αν δε φας στη Μπολόνια μπολονέζ που θα φας- και δε μου άρεσε τόσο πολύ. Το ίδιο ισχύει και για το συνοδό μου που πήρε κάτι σαν καρμπονάρα. Επίσης οι σερβιτόροι έτρεχαν σαν τρελοί, πράγμα που με άγχωνε στο φουλ. Για πίτσα πήγαμε στου Nicolas και ήταν πραγματικά γευστικότατη και σε πολύ καλή τιμή. Κι εκεί γινόταν χαμός από κόσμο. Την καλύτερη μακαρονάδα τη φάγαμε εν τέλει στο Ill' Moro που βρίσκεται σε ένα στενάκι. Επίσης, το μαγαζί αυτό είχε καλές τιμές και πολύ καλό service. Όταν μας τελείωσαν τα λεφτά παίρναμε μία πίτσα στο χέρι με 1,50€. Για να καταλάβετε για τους Ιταλούς η πίτσα είναι σαν τα δικά μας τα πιτόγυρα. Όπου κι αν πας θα βρίσκεις πιτσαρίες. Επίσης, αν σας αρέσει ο cappuccino πάρτε cappuccino de' Orzo και θα με θυμηθείτε. Α, και τυραμισσού (μα πως είναι δυνατόν να ξέχασα την τυραμισσού!)

**Η αγορά**

Η αγορά στη Μπολόνια είναι εξαιρετική. Πέραν του παζαριού, στο οποίο δεν έδωσα πολύ βάση γιατί αν έδινα θα έμενα χωρίς λεφτά από την πρώτη μέρα, στο οποίο αν ψάξεις μπορείς να βρεις ποιοτικά πράγματα τζάμπα, έχει και πολύ καλά συνοικιακά μαγαζιά με πολύ καλές τιμές και όμορφα σχέδια. Άσε που εκεί χαίρεσαι να πας για ψώνια γιατί όπου και να πας θα σε ακολουθεί η μεσαιωνική αυτή ομορφιά αλλά και γιατί τα Σαββατοκύριακα πεζοδρομείται ο εμπορικός δρόμος και μπορείς άνετα να κάνεις τη βόλτα σου στα μαγαζιά.

Αυτά λοιπόν πολύ περιληπτικά για το ταξίδι μου στη Μπολονια μαναράκια. Ήταν τέλεια. Το συνιστώ σε όλους μιας και είναι όλα πολύ οικονομικά. Σκεφτείτε ότι με 250 ευρώ budget (all inclusive) εγώ πέρασα τέλεια και πήρα και κραγιόν από τα Κίκο. (Σημειώστε ότι έχει Kryolan, Wycon και Kiko. Όφειλα να σας ενημερώσω, αμ σόρρυ). Αν είστε ζευγαράκι, κάντε μια βόλτα στην Piazza Maggiore το βράδυ: είναι υπέροχη φωταγωγημένη, θα νιώσετε πριγκίπισσα. Αχ τα θυμήθηκα τώρα και θέλω πάλι ταξίδι, σνίφ σνίφ!

Μην ξεχνάτε πως η τελειότητα είναι βαρετή,

Ciao!

Emily In Black

ΥΓ: Χρησιμοποίησα φωτογραφία της θέας από τον Πύργο που βγάλαμε στο ταξίδι μας. Ο φωτογράφος και συνοδοιπόρος μου σ' αυτό το ταξίδι ήταν λοιπόν ο Άγης τον οποίο βρίσκετε στο Instagram&nbsp;[εδώ](https://www.instagram.com/aghs_tsiokos/). Να τον κάνετε φόλοου αν θέλετε να δείτε κι άλλες όμορφες φωτογραφίες από τη Μπολόνια αλλά και αν σας αρέσει η φωτογραφία.